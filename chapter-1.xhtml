<?xml version='1.0' encoding='utf-8'?>
<html xmlns="http://www.w3.org/1999/xhtml">

<head>
  <meta name="charset" content="utf-8"/>
  <title>I. Znamenia</title>
</head>

<body>

  <h1>I. Znamenia</h1>

  <p><i>(Terézia, Andrej)</i></p>

  <h2 id="toc_1">1.</h2>

  <p><i>Terézia</i></p>

  <p>Andrej si ma vyvolil a požiadal o ruku. Stalo sa to dnes popoludní medzi piatou a šiestou. Presne sa nepamätám, nestihla som pozrieť na hodinky ani som si nevšimla, koľko ukazujú hodiny na veži starej radnice. V takých chvíľach nejde o hodiny, také chvíle sú nadčasové.</p>

  <p>Aj keby som si bola uvedomila, že mám pozrieť na radničné hodiny, nemohla by som to urobiť, lebo by som musela hľadieť Andrejovi ponad plece. Práve sme kráčali po pravej strane námestia, keď sa Andrej obrátil a povedal: „Chceš sa stať mojou životnou družkou?“ Presne tak to povedal. Nie: Chceš byť mojou ženou, ale: Mojou životnou družkou. Čiže si premyslel, čo chcel povedať. Zopakoval to ešte raz s pohľadom upretým pred seba, akoby sa bál hľadať odpoveď v mojich očiach, a zároveň chcel zdôrazniť, že pred sebou máme nekonečnú cestu, alebo ju prinajmenšom môžeme mať, ak mu odpoviem „áno“.</p>

  <p>Neodpovedala som „áno“ hneď, ale až po niekoľkých minútach, a predsa som za ten čas o ničom inom neuvažovala, ani som nevyberala z viacerých možností. Teda odpoveď bola vopred daná. Obidvaja sme vedeli, že siaha ďaleko do minulosti a zabieha ďaleko do budúcnosti, že vniká do nášho bytia ako tkáčsky člnok, aby zachytil hlavný útok, ktorý rozhoduje o vzore tkaniny. Pamätám sa, že Andrej na mňa neobrátil pohľad hneď, ale dosť dlho pozeral pred seba, akoby upieral oči na cestu, ktorú máme pred sebou.</p>

  <p><i>Andrej</i></p>

  <p>Došiel som k Terézii pomerne dlhou cestou, nenašiel som ju odrazu. Ani sa nepamätám, či naše prvé stretnutie sprevádzala nejaká predtucha alebo niečo podobné. Ba ani neviem, čo je to „láska na prvý pohľad“. Po nejakom čase som zistil, že sa zjavila v mojom zornom poli, to znamená, že som sa musel o ňu zaujímať, a pritom som bol rád, že musím. Pravda, mohol som si počínať aj inak, ako som cítil, že musím, usúdil som však, že by to nemalo zmysel. Terézia zrejme mala v sebe čosi, čo odpovedalo mojej individualite. Veľa som vtedy rozmýšľal o svojom „druhom ja“, veď Terézia bola celým svetom, práve takým vzdialeným ako každý iný človek, ako každá iná žena - a jednako mi čosi umožňovalo rozmýšľať o tom, či nemám postaviť most. Neodháňal som túto myšlienku, dokonca som ju rozvíjal. Nezáviselo to však od mojej vôle. Nepoddával som sa len dojmu a čaru zmyslov, lebo viem, že vtedy by som naozaj nebol vystúpil zo svojho „ja“ a nezaujal inú osobu - ale práve toto bolo namáhavé, veď moje zmysly na každom kroku zaznamenávali pôvab žien, s ktorými som sa stretával. Niekoľko ráz som sa pokúšal vykročiť za nimi, ale vždy som naďabil na pusté ostrovy. Aj som si vtedy pomyslel, že krása dosiahnuteľná zmyslami môže byť príťažou alebo nebezpečným darom, veď som stretával osoby, ktoré viedla k cudzej krivde, a tak som sa postupne naučil vážiť si krásu dostupnú rozumu, čiže pravdu. Rozhodol som sa teda hľadať ženu, ktorú naozaj budem mať pre to moje „druhé ja“ a most postavený medzi nami nebude rozhojdanou lavičkou uprostred lekna a trstiny.</p>

  <p>Stretol som niekoľko dievčat, ktoré zamestnali moju predstavivosť i moje myšlienky - ale vo chvíľach, v ktorých, ako sa mi zdalo, ma najväčšmi upútavali, som zrazu zistil, že Terézia je stále prítomná v mojom vedomí i pamäti a všetky ostatné nevdojak porovnávam s ňou. A predsa som si želal, aby ju vytlačili z môjho vedomia, a do istej miery som s tým aj rátal. Bol som pripravený ísť za dojmom, dojmom dotieravým a silným.</p>

  <p>Chcel som, aby láska bola vášňou, citom, ktorý prevýši všetko, veril som v absolútnu hodnotu citu. A preto som nijako nemohol pochopiť, o čo sa opiera tá nádherná prítomnosť Terézie vo mne, vďaka čomu ju v sebe mám, čo jej zabezpečuje miesto v mojom „ja“ a čo okolo nej vytvára tú zvláštnu ozvenu, to „musíš“.</p>

  <p>Vyhýbal som sa jej preto opatrne, obchádzal som uvážlivo to, čo mohlo vzbudzovať čo len náznak dohadu. Niekedy som ju v duchu priam trápil, zároveň však som v nej videl svoju prenasledovateľku. Zdalo sa mi, že ma prenasleduje svojou láskou a ja s tým musím rozhodne skoncovať. Ale tým rástol môj záujem o Teréziu, láska sa tak trochu rodila z odporu.</p>

  <p>Láska totiž môže byť zrážkou, pri ktorej si dve bytosti hlboko uvedomia, že patria k sebe i pri absencii nálad a dojmov. Je to jeden z tých procesov vo vesmíre, ktoré spôsobujú syntézu, čiže spájajú to, čo je rozdelené, a to, čo je tesné a obmedzené, rozširujú a obohacujú.</p>

  <p><i>Terézia</i></p>

  <p>Keď ma Andrej požiadal o ruku, musím sa priznať, bolo to pre mňa čosi nečakané. Naozaj som nemala dôvod rátať s tým. Vždy som mala dojem, že robí všetko pre to, aby ma presvedčil, že ma nepotrebuje. Jeho slová ma nezastihli celkom nepripravenú, lebo som cítila, že zrejme k nemu patrím a že ho vari môžem aj milovať. Asi už na základe tohto poznania som ho milovala. Ale to bolo všetko. Nikdy sa nestalo, žeby som v sebe pestovala cit, ktorý by mal zostať bez odpovede. Dnes sa však už môžem priznať, že to pre mňa nebolo ľahké.</p>

  <p>Áno, pamätám sa najmä na jeden mesiac a v tom mesiaci na jeden večer - putovali sme po horách, bolo nás veľa a rozumeli sme si zrejme lepšie než si rozumejú kolegovia. Andrej sa vtedy okato zaujímal o Kristínu, mne to však nenaštrbilo prekrásny dojem z potuliek. Vždy som totiž bola tvrdá ako drevo, ktoré skôr spráchnivie, než sa rozlepí. Ak som aj plakala, nebolo to preto, žeby som sa bola sklamala v láske. A jednako mi bolo ťažko.</p>

  <p>Najmä v ten večer, keď nás pri zostupe zastihla noc. Nikdy nezabudnem na jazierka, ktoré nás prekvapili na ceste ako dve cisterny bezodného spánku. To spal kov zmiešaný s odleskom augustovej noci. Ale mesiac nesvietil.</p>

  <p>Zrazu, keď sme tak stáli zahľadení na tie jazierka, - do smrti na to nezabudnem - ozvalo sa kdesi nad našimi hlavami hlasné volanie. Podobalo sa náreku, ba skôr stenaniu, alebo priam kvíleniu. Všetci zatajili dych. Nevedeli sme, či to volá človek, či takto neskoro v noci škrieka vták. Keď sa ten istý hlas ozval ešte raz, chlapci naň odpovedali. Tichým spiacim lesom, bieščadskou nocou sa rozľahlo znamenie. Ak to bol človek, mohol ho počuť. Ale tamten hlas sa už viac neozval.</p>

  <p>A práve vtedy, keď všetci stíchli, načúvajúc, či sa predsa len neozve, mi hlavou preblesla iná myšlienka: tiež o znameniach. Tá myšlienka sa ku mne vrátila pomedzi Andrejovu tvár a vežu starej radnice v našom meste dnes medzi piatou a šiestou hodinou popoludní, keď ma Andrej požiadal o ruku.</p>

  <p>Myslela som na signály, ktoré sa nemôžu navzájom stretnúť. Bola to myšlienka o Andrejovi a o mne. A pocítila som, aký ťažký je život. Tej noci mi bolo veľmi ťažko, hoci to bola naozaj nádherná bieščadská noc, plná tajomstiev prírody. Všetko naokolo sa mi zdalo potrebné a zosúladené s celým svetom, len človek bol stratený a vyvedený z rovnováhy. Napokon, neviem, či každý človek, ale ja určite.</p>

  <p>Nuž teda dnes, keď sa ma Andrej spýtal: „Chcela by si navždy zostať družkou môjho života?“, po uplynutí desiatich minút som odpovedala „áno“ a po chvíli som sa ho ešte spýtala, či verí v znamenia.</p>

  <p><i>Andrej</i></p>

  <p>Terézia sa ma dnes opýtala: „Andrej, veríš v znamenia?“ A keď som, zaskočený touto otázkou, neodpovedal hneď, len som prekvapene pozrel do očí mojej - už štvrť hodiny - snúbenice, zverila sa mi so svojimi myšlienkami, s tými, ktoré sa jej rojili v hlave od toho večera v horách.</p>

  <p>Prešla vtedy popri mne tak blízko! Zahnala ma do úzkych svojou fantáziou a tou utajovanou bolesťou, ktorú som vtedy nechápal, ale dnes som ju ochotný pokladať za náš spoločný majetok.</p>

  <p>Ó, Terézia, ty prekrásny bod môjho dospievania - už nie prizma zdanlivých lúčov, ale človek vyžarujúci opravdivé svetlo. Už viem, že nemôžem ísť ďalej. Viem, že nebudem už hľadať. Len sa chvejem pri myšlienke, že som ju mohol tak ľahko stratiť.</p>

  <p>Koľko rokov prechádzala popri mne, ja som nevedel, že to kráča a dospieva práve ona. Zdráhal som sa prijať to, čo je pre mňa dnes tým najkrajším darom. Po niekoľkých rokoch vidím zreteľne, že práve cesty, ktoré sa mali rozísť, nás zblížili. Za ten nenahraditeľný čas som sa zorientoval v zložitej mape znamení a znakov.</p>

  <p>A tak to má byť. Dnes vidím, že moja vlasť je aj jej vlasťou, a predsa som sníval, že postavím most.</p>

  <h2 id="toc_2">2.</h2>

  <p>Každý večer v našom starom meste (v októbri sa rýchlo stmieva) muži vychádzajú z kancelárii, v ktorých sa projektujú nové obytné štvrte, ženy a dievčatá sa vracajú domov a cestou nazerajú do výkladov. Stretol som Teréziu, keď sa pristavila pred veľkou výkladnou skriňou plnou dámskej obuvi. Pristúpil som k nej ticho a nečakane - a zrazu sme boli spolu na oboch stranách veľkej priezračnej tabule zaplavenej žiarivým svetlom. Uvideli sme svoj obraz súčasne - výklad má totiž na zadnej strane obrovské zrkadlo, ktoré práve tak ako vystavenú obuv odráža aj ľudí kráčajúcich po chodníku, ale najmä tých, čo sa pristavili, aby sa pozreli na seba alebo na topánky.</p>

  <p>Keď sme sa teda zrazu ocitli na oboch stranách veľkého zrkadla - tu živí a skutoční, a tam odrazení - neviem, z akého dôvodu, možno preto, aby som doplnil obraz, ale skôr preto, že mi to prikázalo srdce, som sa opýtal: „Na čo myslíš, Terézia?“ Opýtal som sa jej to takmer pošepky, lebo takto sa zvyčajne rozprávajú zamilovaní.</p>

  <p><i>Terézia</i></p>

  <p>Vtedy som už nemyslela na znamenia. Vlastne som nemyslela ani na Andreja. Hľadala som topánky s vysokými podpätkami. Bolo tu veľa športovej obuvi, veľa topánok na každý deň, ale ja som si prezerala najmä topánky s vysokými podpätkami.</p>

  <p>Andrej je oveľa vyšší ako ja, nuž sa musím trochu vytiahnuť... A tak som predsa len myslela na Andreja, na Andreja aj na seba. Ustavične som teraz myslela na nás dvoch a robil to určite aj on, takže moje myšlienky by ho boli iste potešili. Začali sme sa vtedy rozprávať o rozličných maličkostiach spojených s naším sobášom. Spomenula som kravatu, v ktorej sa mi najviac páči, tmavý oblek, ktorý mu najviac sluší. Andrej to počúval veľmi rád, ale nie z márnomyseľnosti, lež preto, že vždy sa mi chcel páčiť a urobiť mi tým radosť.</p>

  <p>Potom sme si ešte spoločne prezerali zlatnícky výklad, kde v škatuľkách zvnútra obtiahnutých zamatom ležali rozličné klenoty. Boli medzi nimi aj snubné prstene. Chvíľu sme na ne hľadeli mlčky. Potom ma Andrej chytil za ruku a povedal: „Vojdime, Terézia, vyberieme si obrúčky.“</p>

  <p><i>Andrej</i></p>

  <p>A predsa sme nevošli hneď. Zabránila nám v tom náhla myšlienka, ktorá - vedeli sme to dobre - sa zrodila naraz v mojej i v jej hlave.</p>

  <p>Obrúčky vo výklade na nás zapôsobili veľmi silným dojmom. Teraz nie sú ničím iným ako výrobkom z ušľachtilého kovu, bude to však len dovtedy, kým jednu z nich nenavlečiem na Teréziin prst a ona druhú na prst mojej ruky. Od tej chvíle začnú určovať náš osud. Budú nám vždy pripomínať minulosť ako lekciu, ktorú si treba ustavične obnovovať v pamäti, a nanovo pred nami odhaľovať budúcnosť, spájajúc ju s minulosťou. A zároveň nás budú vo dne v noci neviditeľne spútavať ako dve posledné ohnivká reťaze.</p>

  <p>Nevošli sme teda do obchodu hneď. Symbol zapôsobil. Pochopili sme ho súčasne. Pri pohľade na snubné prstene nás zachvátilo vzrušenie - a zadržalo pred obchodom. Odďaľovali sme chvíľu, keď vojdeme dnu. Pocítil som, že Terézia sa ku mne tuhšie privinula... a bolo to to naše „teraz“: Bolo to stretnutie minulosti s budúcnosťou. Hľa, sme tu jeden pri druhom, vyrastáme akoby z hĺbky skutočnosti, z mnohých zvláštnych a predsa tak obyčajných a prostých chvíľ. Hľa, sme tu spolu. Vďaka týmto dvom obrúčkam potajomky splývame v jeden celok.</p>

  <p>Za nami ktosi nahlas prehovoril.</p>

  <p><i>Neznámy</i></p>

  <p>Je to zlatníctvo. Zvláštne remeslo. Vyrábajú sa tu predmety, ktoré môžu podnecovať úvahy o osude. Napríklad, pozlacujú sa hodinky, ktoré odmeriavajú čas a pripomínajú človeku nestálosť všetkého a pominuteľnosť.</p>

  <p><i>Terézia</i></p>

  <p>Neznámy sa odmlčal. A predsa ten človek trafil do blízkosti našich myšlienok. Stáli sme pred zlatníctvom ďalej a mlčali.</p>

  <p>Zapracovala však fantázia. Uvidela som sa ako v zrkadle: Kľačala som pri Andrejovi v bielych svadobných šatách a on mal na sebe čierny oblek. Keď sme vchádzali do kostolných dverí, už nebol o nič vyšší ako ja (musím si preto kúpiť črievice s vysokými podpätkami, práve tie, ktoré som dnes videla v tamtom výklade).</p>

  <p>A ešte to najčudnejšie a najneočakávanejšie: keď sme tak stáli pred zlatníctvom, spomenuli sme si na fragmenty z listov, ktoré sme napísali pred niekoľkými rokmi.</p>

  <h2 id="toc_3">3.</h2>

  <p><i>Fragment z Teréziinho listu Andrejovi</i></p>

  <p>... Andrej, chcela by som sa vrátiť k nášmu augustovému putovaniu, do noci, keď sme počuli tie nezvyčajné znamenia. Nastal vtedy, ako sa iste pamätáš, istý zmätok a vyskytli sa rozdielne mienky. Jedni si mysleli, že treba začať pátrať po turistoch, ktorí, podľa všetkého, zablúdili niekde v húštine, a druhí tvrdili pravý opak, že totiž nevolal človek, ale nočný vták. Patril si k tým druhým.</p>

  <p>Bola to, Andrej, pamätná noc, pamätná aj preto, že som Ťa vtedy, ako sa mi zdá, uvidela takého, aký skutočne si. A ver mi, do očí mi udreli disproporcie, ktoré v sebe máš. Disproporcia medzi túžbou po šťastí a ľudskými možnosťami je, isteže, nevyhnutná. Ale ty stoj čo stoj chceš vypočítať svoje šťastie tak, ako vypočítavaš všetko vo svojej projektovej kancelárii. Chýba Ti odvaha a dôvera - v čo? v koho? - v život, vlastný osud, v ľudí, v Boha...</p>

  <p><i>Fragment z Andrejovho listu Terézii</i></p>

  <p>... si odvážna a plná nádeje - ale koľko ráz som Ti videl na tvári slzy, i keď oči si mala suché. Možno aj Tebe sa len zdá, že smelo siahaš po šťastí, a v skutočnosti je to len iná forma strachu - alebo aspoň opatrnosti.</p>

  <h2 id="toc_4">4.</h2>

  <p><i>Terézia</i></p>

  <p>Fantázia pracovala čoraz intenzívnejšie, prechádzala od spomienok a minulosti k budúcnosti, ktorej obraz sa čoraz viac približoval. Nuž, vidím sa pri Andrejovi, vyrovnávam sa mu výškou postavy. Obaja sme elegantní a akosi sme vyzreli - vyzreli sme prostredníctvom množstva listov, ktoré sme si za tie roky vymenili. Ešte vždy stojíme pred tým obchodom a vyberáme si spoločný osud. Ale výklad sa zmenil na zrkadlo našej budúcnosti - hľa, odráža jej podobu.</p>

  <p><i>Andrej</i></p>

  <p>Snubné prstene nezostali vo výklade. Zlatník nám dlho hľadel do očí. Pri poslednej skúške ušľachtilého kovu vyslovoval hlboké myšlienky, ktoré ma očarovali a utkveli mi v pamäti. Váha týchto zlatých obrúčok - hovoril - nie je váhou kovu, ale skutočnou váhou človeka, každého z vás osobitne a oboch súčasne. Ach, vlastná váha človeka, skutočná váha človeka! Môže byť niečo ťažšie a zároveň takmer nezachytiteľné? Je to váha nepretržitej príťažlivosti prinútená na krátky let. Let má tvar špirály, elipsy - ale i tvar srdca. Ach, skutočná váha človeka! Tie trhliny, tá húšť i to dno - tie priľnutia, keď je tak ťažko odpútať srdce a myseľ. A uprostred toho všetkého sloboda, sloboda a zavše priam šialenstvo, šialenstvo slobody zapletenej v tom húští. A uprostred toho všetkého láska, ktorá vyviera zo slobody ako prameň zo šikmo prevŕtanej skaly. Ajhľa, človek! Nie je čistý ako slza, nie je mohutný, nie je jednoduchý, je skôr úbohý. Jeden človek... - a čo dvaja ľudia, a štyria, a sto, a milión... Vynásob to všetko sebou (vynásob to množstvo slabosťou), a dostaneš súčin ľudskosti, súčin ľudského života. Takto hovoril ten čudný zlatník, keď nám primeriaval obrúčky. Potom ich ešte pretrel jelenicou a znova vložil do puzdierka, ktoré bolo predtým vo výklade, napokon ich začal baliť do krepového papiera. Pritom nám ustavične pozeral do očí, akoby chcel preskúmať naše srdcia. Mal dôvod hovoriť toto všetko? Alebo to boli aj naše myšlienky? Vari nik z nás nebol schopný rozmýšľať o tom z takého odstupu - že láska je skôr zápal ako hĺbanie?</p>

  <p><i>Terézia</i></p>

  <p>Nuž teda stojíme pred obchodom a odrážame sa vo výklade ako v zrkadle zachytávajúcom budúcnosť: Andrej berie obrúčku, ja druhú, podali sme si ruky - božemôj, aké je to jednoduché!</p>

  <p>Čo si môžu myslieť ľudia pozvaní na náš sobáš? Čo si myslia, keď mlčia - a čo si budú myslieť potom, keď prestanú hovoriť?</p>

  <h2 id="toc_5">5.</h2>

  <p><i>Zbor</i></p>

  <ol>

    <li>

      <p><i>Situácia je nádherná,<br/>vyvoláva toľko asociácií!<br/>Pozeráme iba na to, čo je!</i></p>

    </li>

    <li>

      <p><i>Človek žije s akýmsi pásom tieňa,<br/>žije aj s akýmsi pásom svetla.<br/>Svetlo sa mení na tieň,<br/>tieň na svetlo.</i></p>

    </li>

    <li>

      <p><i>Noví ľudia - Terézia a Andrej -<br/>doteraz dvaja, ešte nespojení v jedno,<br/>odteraz spojení v jedno, i keď naďalej dvaja.</i></p>

    </li>

    <li>

      <p><i>Ona vyzerá smutná,<br/>a možno je len vážna<br/>a vzrušená -<br/>(Andrejovi sa blysol briliant v náprsenke,<br/>Terézii biely kvietok vo vlasoch,<br/>nie je to však rovnaký blyskot).</i></p>

    </li>

    <li>

      <p><i>Blýska sa aj víno. Víno je vec.<br/>Nech žije v inom človeku,<br/>človek je - láska. Terézia a Andrej,<br/>víno, víno -<br/>vyžarujte navzájom do svojho života.<br/>(Toast, toast.)</i></p>

    </li>

    <li>

      <p><i>Ach, toľko slov a sŕdc,<br/>ach, toľko slov a sŕdc,<br/>ach, toľko slov a sŕdc!<br/><br/>A pôjdeme za vami ochodzou,<br/>potom pôjdeme alejou<br/>desiatky, stovky metrov<br/>s nadšením,<br/>s úprimným úsmevom,<br/>až tam, až tam spolu.<br/>Ale potom sa ukážu vozidlá, <br/>potom nám zabráni ísť ďalej trakt -<br/>keď nasadnete do auta,<br/>zostanete sami.</i></p>

    </li>

    <li>

      <p><i>Vráťme sa však ku hviezdam,<br/>vráťme sa do tepla, k citom.<br/>Ach, ako človek túži po citoch,<br/>ako ľudia túžia po blízkosti.<br/>Terézia a Andrej.</i></p>

    </li>

    <li>

      <p><i>Stromy, stromy - prosté, štíhle kmene<br/>tnú vysoko, vysoko od očí<br/>tnú mesiac vzdialený od očí,<br/>tristo tisíc kilometrov -<br/>a predsa sú dvaja.<br/><br/>Terézia a Andrej.<br/>Mesiac je malý bubník<br/>hrajúci v hĺbke očí<br/>i v hĺbke sŕdc.</i></p>

    </li>

    <li>

      <p><i>Láska - láska pulzuje v sluchách,<br/>stáva sa v človeku myšlienkou<br/>a volá:<br/>volá Teréziin život Andrejom,<br/>volá Andrejov život Teréziou.</i></p>

    </li>

    <li>

      <p><i>Čudné, a predsa nevyhnutné -<br/>a znova sa od seba vzďaľovať,<br/>lebo človek nepretrvá v človeku<br/>donekonečna a nevystačí človek.</i></p>

    </li>

    <li>

      <p><i>Terézia, ako to urobiť,<br/>aby si zostala v Andrejovi navždy?<br/>Andrej, ako to urobiť,<br/>aby si zostal v Terézii navždy?<br/>Človek ľahko nepretrvá v človeku<br/>a nevystačí človek.</i></p>

    </li>

    <li>

      <p><i>Telo - ním prechádza myšlienka,<br/>neuspokojuje sa v tele,<br/>ním prechádza láska.<br/>Terézia, Andrej, hľadajte<br/>prístav myšlienok vo svojich telách,<br/>kým sú, hľadajte prístav lásky.</i></p>

    </li>

  </ol>

  <h2 id="toc_6">6.</h2>

  <p><i>Andrej</i></p>

  <p>Ešte sme stáli pred zlatníctvom... ale bolo jasné, že výklad zlatníkovej dielne už prestal byť scénou pre chodcov, scénou, na ktorej každý bez výnimky môže nájsť nejaký predmet pre seba. Namiesto toho sa stal zrkadlom odrážajúcim nás oboch - Teréziu a mňa. Ba čo viac - nebolo to obyčajné ploché zrkadlo, ale akási šošovka pohlcujúca svoj predmet. Nielen nás odrážalo, ale aj pohlcovalo. Mal som dojem, že ma pozoruje a skúma niekto, kto sa ukryl v hĺbke tohto výkladu.</p>

  <p><i>Terézia</i></p>

  <p>Videli sme v ňom deň nášho sobáša. Obidvaja sme boli sviatočne oblečení a za nami sa tiesnilo plno ľudí - svadobných hostí. Výklad pohlcoval moju postavu v rozličných okamihoch a situáciách - najprv ako som stála, potom kľačala po Andrejovom boku, keď sme si vymieňali obrúčky... Zároveň som si istá, že náš obraz zostal v hĺbke zrkadla navždy a nemožno ho odtiaľ vyňať ani odstrániť. Neskôr som si pomyslela, že v tom zrkadle sme boli od začiatku - v každom prípade oveľa skôr, než sme zastali pred zlatníctvom.</p>

  <p><i>Andrej</i></p>

  <p>A zlatník, ako som už spomínal, si nás detailne prezeral. Pohľad mal láskavý, zároveň však prenikavý. Cítil som, že nás ním premeriava, vyberajúc a vážiac obrúčky. Potom nám ich vyskúšal na prstoch. Mal som dojem, že hľadá naše srdcia a ponára sa do ich minulosti. Vari pozná aj našu budúcnosť? Vo výraze jeho očí sa spájalo teplo s rozhodnosťou. Budúcnosť pre nás zostávala tajomstvom, čo sme však prijímali pokojne. Láska zvíťazila nad nepokojom.</p>

  <p>Budúcnosť závisí od lásky.</p>

  <p><i>Terézia</i></p>

  <p>Budúcnosť závisí od lásky.</p>

  <p><i>Andrej</i></p>

  <p>V istom okamihu sa môj zrak ešte raz stretol s pohľadom starého zlatníka. Pocítil som, že jeho oči nielen skúmajú naše srdcia, ale zlatník sa zároveň usiluje čosi na nás preniesť. Ocitli sme sa nielen na úrovni jeho zraku, ale aj na úrovni jeho života. Stáli sme zoči-voči nemu celým svojím bytím. Jeho zrak vysielal akési znamenia, ktoré sme v tej chvíli nemohli celkom rozlúštiť, ako sme nemohli presne rozlúštiť znamenia v horách - no predsa sa dostali až na dno našich sŕdc. A nevdojak sme sa vydali smerom, odkiaľ vychádzali, lebo veď stávajú sa základom celého nášho života.</p>

  <p><i>Terézia</i></p>

  <p>Veľmi dlho sme stáli pred zlatníctvom, nevnímajúc čas ani chlad, ktorý so sebou priniesol ten októbrový večer.</p>

  <p>Napokon sme predsa len precitli - za nami akýsi chodec vyslovil nahlas tieto slová:</p>

  <p><i>Neznámy</i></p>

  <p>Je už dosť neskoro a obchody sú zatvorené. Prečo sa ešte svieti v dielni starého zlatníka? Aj on by už mal zatvoriť a vrátiť sa domov.</p>

</body>

</html>